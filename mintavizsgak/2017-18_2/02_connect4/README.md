# Connect4

Készítsen programot, ami lehetővé teszi két játékos számára, hogy Connect4 játékot játsszon!

## Leírás

A Connect4 játékban a játékosok fentről ejtik korongjaikat egy **6 sor** és **7 oszlop** méretű, az élén álló, üreges tábla egy-egy oszlopába. A korong mindig az adott oszlop legalsó üres cellájáig esik le. A játékosok felváltva ejtenek le egy-egy korongot, és az nyer, aki elsőként kialakít egy **4 hosszú vízszintes, függőleges vagy átlós vonalat** a táblában saját színű korongjaiból. Ha megtelik a tábla mielőtt ez bekövetkezne, akkor a játék döntetlennel ér véget.

Jelenítse meg a pályát úgy, hogy a sorokat 1-től kezdve számozza, az oszlopokat betűkkel jelöli (lásd a példát)! Az első játékos lépéseit `X`, a másodikét `O` jelöli a pályán, az üres mezőket jelölje `.` karakterrel!

Ezután felváltva olvassa be a játékosok lépéseit (az oszlopokat), és jelenítse meg újra a táblát, ami tartalmazza a játékosok eddigi lépéseit, beleértve az imént megadottat is! (A korong leesését nem kell animálni, elég a kialakult végső állapotot mutatni.)
Hibás lépés (a táblán kívülre mutató, vagy megtelt oszlop) esetén ismételtesse az adatbevitelt! A játéknak akkor van vége, ha valamelyik játékos függőlegesen, vízszintesen vagy átlós irányban képes volt pontosan 4 mezőt elfoglalni, vagy betelt a tábla (ebben az esetben a játék döntetlennel végződik). 

## Példa

```
Connect4 jatek
 ABCDEFG
1.......
2.......
3.......
4.......
5.......
6.......
Elso jatekos lep, kerem az oszlopot: C
 ABCDEFG
1.......
2.......
3.......
4.......
5.......
6..X....
Masodik jatekos lep, kerem az oszlopot: C
 ABCDEFG
1.......
2.......
3.......
4.......
5..O....
6..X....
Elso jatekos lep, kerem az oszlopot:...
```

## Értékelés

Az alapfeladat megoldása **2 pont**. Plusz, illetve mínusz pont adandó a következőkért:

| Pont |                                                            Feltétel                                                                      |
|------|------------------------------------------------------------------------------------------------------------------------------------------|
| -1   | Ha a hibás lépéseket nem kezeli a program az előírtnak megfelelően.                                                                      |
| -1   | Ha a program fordítása során egyetlen, szabvány fejfájlok be nem kapcsolásából (#include) adódó, figyelmeztető üzenet is akad.           |
| -1   | Ha az alapprogram működése bármiben is eltér a feladatban megfogalmazottól.                                                              |
| +1   | Ha a pálya mérete is megadható, mielőtt a tényleges játék elkezdődne. A sorok és oszlopok számának a `[6, 20]` intervallumba kell esnie. |
| +1   | Egészítse ki azzal a játékot azzal, hogy a program minden lépés után automatikusan elmenti a játék állását az `connect4.txt` fájlba. Mentendő a pálya mérete és a játékosok eddigi lépései.                                                                                                                         |
| +1   | Amennyiben a programot a betolt parancssori paraméterrel indítják, töltse be a korábban kimentett játékállást, és folytassa onnan a játékot a program! Ellenőrizendő a fájl megléte, de feltételezheti, hogy a fájl szerkezete helyes.                                                                   |
